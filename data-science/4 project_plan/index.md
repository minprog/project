# Project plan - Data Science

Voordat je aan een eigen project kan beginnen lever je eerst een projectplan in. Hierin wordt beschreven waar je bezig mee gaat zijn na het doorlopen van de theorie vragen en de labs. Echter, probeer vanaf het begin van het vak al na te gaan denken over wat je wilt gaan doen voor je project en overleg dit regelmatig met je begeleider. Probeer jezelf ook echt uit te dagen hiermee! Dit betekend dus dat wanneer je al eerder wat meer statistiek vakken gehad hebt, je ook ingewikkeldere modellen gaat toepassen of met lastigere data gaat werken dan iemand voor wie dit alles echt helemaal nieuw is. 

Je projectplan zal bestaan uit de volgende aspecten:

* Een beschrijving van het doel van het project. Hier beschrijf je welke onderzoeksvraag je wilt gaan onderzoeken of wat voor voorspellingen je wilt gaan maken met je model.

* Beschrijving van de dataset. Beschrijf hier welke dataset je gaat gebruiken voor je project en wat voor data (variabelen) deze bevat. Hou voor het kiezen van een dataset rekening met de volgende dingen:
    * Zorg ervoor dat je voldoende data (rijen) hebt. Hoeveel voldoende is hangt af van wat je precies wilt gaan doen dus overleg dit met je begeleider. Maar hou een absoluut minimum van 50 rijen aan per variabele (en het liefst heb je er nog veel meer).
    * Zorg ervoor dat je voldoende variabelen (kolommen) hebt. Ook dit hangt af van je onderwerp. Wanneer je een model gaat maken dat iets moet gaan voorspellen geldt over het algemeen dat het hebben van meer (relevante) variabelen altijd beter is dan minder. Voor het beantwoorden van een onderzoeksvraag is de kwaliteit van je variabelen vooral van belang. Zorg er dus voor dat je met de variabelen die je hebt ook echt die vraag kan beantwoorden die je wilt beantwoorden.
    * Tip: je kan ook zelf variabelen maken vanuit een ruwe dataset. Sterker nog, wanneer je een voorspellend model wilt gaan maken wordt dit ook sterk aangeraden. Denk hierbij bijvoorbeeld aan het toevoegen van describtive statistics (gemiddelde, standaardafwijking etc.) als voorspellende variabelen, maar er is nog veel meer mogelijk! Stel je wilt bijvoorbeeld op basis van teksten (zoals recensies) gaan voorspellen of iemand positief of negatief over een product is, kan je de teksten zelf als dataset nemen. Vervolgens kunnen er variabelen gemaakt worden uit deze teksten (zoals word count of zelfs sentiment) die gebruikt kunnen worden om te voorspellen iemand of positief of negatief over een product is.

* Link tussen de dataset en het doel van het project. Hier maak je zo goed als mogelijk duidelijk hoe je de data die je hebt gaat gebruiken om tot het doel van je project te komen. Denk hierbij bijvoorbeeld aan welke variabelen je wilt gaan gebruiken (of maken), wat je uitkomst variabelen zijn en hoeveel je de dataset nog moet gaan verwerken voordat je kan gaan modelleren. 